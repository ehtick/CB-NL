# Inleiding

## Aanleiding

In april 2021 is het versnellingsproject Kernmodel CB-NL van start gegaan. Het gaat om de aanpassing van CB-NL aan de NEN2660 Modelleringsregels voor de bouw. De nieuwe inhoud van CB-NL is opgebouwd uit een topmodel aansluitend op NEN2660 en een aan het topmodel verbonden woordenboek (thesaurus).
<br> 
Belangrijk onderdeel van de digitalisering is het uitwisselen en delen van informatie. Om dit te kunnen doen zijn veel standaarden ontwikkeld. Deze zijn echter niet consistent met elkaar. Ook binnen organisaties speelt dit probleem. Informatiebronnen zijn moeilijk te verbinden, onder meer door inconsistente semantiek onderling. Daarom zijn vele organisaties zelf informatiemodellen (OTL, afkorting van object type library) aan het ontwikkelen, om hun gegevensbehoefte te structureren. Deze OTL’s verschillen ook weer van elkaar. De problemen die hieruit volgen kosten veel tijd en capaciteit, hetgeen een flinke barrière vormt voor het bereiken van de beoogde versnelling in de sector.  Het is belangrijk om te komen tot een gemeenschappelijke taal. CB-NL is hiervoor bedoeld, en kan dienen als kernmodel waar andere standaarden aan kunnen verbinden en waarop OTL’s kunnen aanhaken.
Andere standaarden van BIM-loket en van partners kunnen aansluiten op het kernmodel van CB-NL. Organisaties die een dergelijke basis-OTL volgen hoeven dus niet meer zelf te modelleren wat er in de sector is afgesproken. We verwachten dat de gegevensuitwisseling hierdoor gemakkelijker wordt en minder fouten oplevert.
Het draagt in hoge mate bij aan een gestandaardiseerde manier van uitwisselen van digitale informatie en het voorkomen van informatieverlies tussen opdrachtgevers en opdrachtnemers.
<br> 
Om de meerwaarde van de ontwikkeling van het Kernmodel CB-NL aan te tonen zijn twee praktijkprojecten geselecteerd. Toetsing (verificatie en validatie) van het projectresultaat is gedaan om de uitwisseling met behulp van een OTL gekoppeld aan CB-NL te testen in de praktijk. De Klankbordgroep is bij de start van de pilot en tijdens het project geconsulteerd over de aanpak. Op deze manier hebben we geborgd dat de keuzen in het project aansluiten bij wat in de markt gerealiseerd kan worden. In dit praktijkproject willen we laten zien welke voordelen het bij uitwisseling oplevert als we (data)koppelingen kunnen leggen via CB-NL.
<br> 
Het voorliggende praktijkproject is van de provincie Gelderland en Rijkswaterstaat en Boskalis. Het gaat hier om de informatie over asfaltverhardingen op basis van het ‘Pavement Information Model’ (PIM, een wegenbouw informatiemodel ontwikkeld door een aantal grote opdrachtnemers) en van de informatiebehoefte van de opdrachtgevers. 

## Doel
Het doel is om aan te tonen dat je door het koppelen van de OTL’s van verschillende bij het project betrokken organisaties aan het Kernmodel CB-NL, een betere informatie-uitwisseling kan bewerkstelligen: minder handwerk en minder fouten.


## Data koppelen
Om data vanuit verschillende bronnen aan elkaar te koppelen zijn diverse wegen te bewandelen:
1.	Data koppelen op basis van geografische locatie (o.b.v. gis).
2.	Data koppelen op basis van een directe semantische mapping tussen twee modellen.
3.	Data koppelen door vanuit de bronnen een semantische mapping te leggen naar een referentiemodel (CB-NL) en vervolgens deze koppelingen te volgen.
4.	Vertalen overbodig maken door geïntegreerd model te maken.
In het project zijn vooral methode 1 en 2 toegepast.

